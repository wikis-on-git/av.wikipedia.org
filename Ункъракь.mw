'''Ункъракь''' — [[Дагъистан]]алъул [[ЦIумада]] районалъул [[улка]].

Ункъракьалда гьоркьоре уна ЦIумада районалъул  Сасикь ,  Къеди ,  Сильди ,  Гьакъо , Гъоркьхъварщини, ТIадхъварщини, Метрада, Цихалахъ ва Хушет росаби. Районалъул  цойгидал росабазда данде ккун гьезул хаслъи буго - гьел киналго росаби болмацIалда кIалъалел, ай жидерго цойги мацI гьечIел рукIин. Макъалаялъул авторас бихьизабухъе, гьел росабазул хIакъалъулъ цIакъго дагьаб гурони материал газет-журналазда хъваларо (гьениса хъвадарулел чагIи гьечIолъиги  батила гьелъие гIилла). Кинниги гьел росабазул тарих цIалдолезда, хасго гьел росабазул гIадамазда лъай мурадалда, СайгидахIмад АхIмаднабиевас батIи-батIиял тIахьаздаса,  архивазда ругел хIужабаздаса, гIурусалдаса буссинабун хъван буго гьаб макъала. Гьенирги  цо-цо цоцазде дандекколарел бакIалги руго, рукIаниги х1акъикъат лъаялъе мунпагIат  букIинин гьел рахъулел руго. 

«Ункъракь - цIакъ борхалъуда буго, гьелдасан тIадегIан Аллагь вуго» - ян хъван буго «Кавказ» журналалда 1849 сонадда. ЦIакъго рикIкIад, цIакъго борхалъуда букIиналъ Ункъракьалъул жамагIат чияда бачIеблъун ва жибго жинда чIараблъун букIана. Борхалъуда Аллагьасда гIагарда рукIиналъ батилин гьез Ислам жидерго г1умруялъул къанунлъун бищарабилан хъван буго добго журналалда. ХIакъикъаталдаги гьел росабазул гIадамал церега рукIана шаригIатги тIарикъатги лъикI лъалел, гьелъул тIалабалги кколеб куцалъ тIуралеллъун, гьанжеги руго. Гьедин рикIкIад рукIиналъ гьел росабазул гIадамал 1844 сон адде щвезегIан имамзабигун гъазаваталда гIахьаллъиялъулги ц1акъго мукъсанал гурони хIужаби гьечIо. Гьеб соналъ, Къеди ги  Гьакъоги рукIарал нуцалзаби тIагIинаридал, танила гьенив Шамилица наиблъун  Сасикьа Хатил МухIамад. Гьесул 150 рекIаравги 320 лъелавги мурид вукIанин хъван буго церегосел тIахьазда. 
Ункъракьалъул росабиги цоги бакIалдаса рачIун чIарал магIарулаздасан лъугьарал руго. Гьезул гIорхъаби: бакъбаккудасан хъвар щалгун ва тIиндалгун, югалъул бакъбакку дасан гуржиялгун ва цIунтIалгун, югалдасан ва югалъул бакътIерхьудасан гуржиялгун, севералдасан чачаналгун ва севералъул бакъ баккудасан ч1амалазулгун руго. Гьездаго гъорлъ руго батIияб миллаталъул лъугьарал тухумалги. Масала: Цихалахъ росу Чачаналда са бид виххун Цихалди росулъа вачIарав чияс ккураб бугин абула. Буго  Сасикь  Таба сараналдаса вачIарав чиясдасан лъугьараб тухумги, - Гуржиялъа вачIарав чияс дасан лъугьарабги, гьединго руго цогидал росабалъги.
