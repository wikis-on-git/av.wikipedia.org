'''Сасикьа ГIумарил МухIамадил ГIабдурахIим''' ([[гIурус мацI]]алда: ''Магомедов Абдурахим Омарович'') (1943 - ) <ref>http://www.tsumada.ru/150157034048 </ref>

Гьавуна 1943 абилеб соналъул 15 январалъ [[ЦIумада]] районалъул [[Сасикь]] росулъ. 1957 абилеб соналъ гьеб росдал школалъул анкьго класс цIалун лъугьизабуна "щуйилал" къиматазда ва цIализе лъугьана [[МахIачхъала]]ялда букIараб медучилищаялда.

Рокъосан санагIалъи букIинчIого цIали лъугьичIого 1959 абилеб соналъул ахиралда акамедический отпуск босун рокъов вачIана.

Гьелда хадув Сильди, Гьакъо, Хъварши, Сасикь медпункталъул заведующийлъун хIалтIана.

1963-1964 соназ [[Хасавюрт]]алда букIараб профтех училищаялда цIалана ва гьебги "щуйилазда" лъугьизабуна.

1964 соналъ ЦIияб Сасикь вачIана ва гьенивги медпункталъул заведующийлъун хIалтIана. 1967-1968 соназ совхозалъул учётчик бухгалтерлъунги вукIана.

1968 соналъ 25 сонил гIумруялде вахарав чияс бай бихьана [[гIараб мацI]] ва исламияб гIелму цIализе. Сасикь рукIарал: ГIисал МахIмуд, ГIалил СагIаду, Аюбил ХIайбула, ХIажиясул Сайфудин гIадал цIаларал чагIазда цебе. Хадуб Хуштадасан кIудияв МухIамадсайид, Кьохъа СултIанмухIамад, МелъелтIаса Сулайман ва цойгидалги гIалимзабаздаса лъай босана.

Дагьаб мехалъ Сириялде ун гьенир ругел гIалимзабаздасанги мунфагIат босана. ГIараб гIелму цIализе байбихьараб къоялдасан нахъе, жинда лъараб жо цойгидазда малъизеги бай бихьана. Гьелъул хIасилалда лъеберилъаги арал гьесул рукIарал мутагIилзаби, цIаларал чагIилъунги рахъун, росабалъ мажгитазул имамзабилъунги, мадрасазда мугIалимзабилъунги хIалтIулел руго. ГIелму цIалиялда цадахъ ГIабдурахIимица яхI бахъана бусурбабазе чара гьечIел мажсжидал мадрасаби разеги.

Жеги дин гьукъараб коммунистазул заманаялъ, 1980 соналъ бай бихьана Сасикь росдал масжид цIи гьабизе. Колхозалъул складги жаниб лъун, бихун унеб букIана гьеб. ГIемер гIакъуба бихьун, хIукуматалъул тIалъиялъулго дагIбаги гьабун, гьеб масжид цIи гьабуна, гьенибе тIокIаб складги биччачIо.

ЦIияб Сасикь росулъги изну кьураб гьечIониги, какал ралеб гьитIинаб масжид букIана. 1988 соналъул ахиралда росдал жамагIатги цадахъ лъугьинабун, гьезие нухмалъиги гьабун, байбихьана цIияб масжид базе. Гьеб букIана Дагъистаналдаго цIияб балеб тIоцебесеб масжид. Хадур лъугьун хIукуматалъул хIалтIухъабиги рукIана квал-квал гьабулел. Ункъо моцI гIанасеб мехалда жаниб масжид бан лъугIана ва жакъаги гьеб росдал аслияб масжидлъун буго.

Гьелдасан хадубги росулъ кIиго мадраса баялъе нухмалъи гьабуна, жеги цойги авалмасжидги бана.

2007 соналъ живги, жиндирго хъизанги хIалтIун ясал цIалулеб мадраса ва авал масжид бана.

1984 соналъ бай бихьун, ГIабдурахIимица ункъо соналъ тIад хIалтIун Къуръаналъул тафсир Жалалазул таржама гьабуна, гIараб мацIалда тIад гIуцIараб гIажам хIарпаз, квералъги хъван. (лъабго том) Гьелъул мурад букIана, мутагIилзабазе тафсир лъаялъе кумек гьаби. Гьелда гIадамазул бугеб хIажалъи бихьун 1989 соналдасан байбихьун балъго зарбуялдаги кьабун, щуазарго тIехь къватIиб биччана ва гIадамазухъе щвана.

2002 соналъ жинцаго компютер хIалтIизеги лъазабун, гьебго таржама гIурус хIарпаздалъунги хъван, гIемерал цойги тафсиралъул гIалимзабазул тафсираздасанги мунпагIат босун, цойги таржама гьабуна. (кIиго том). Гьел тIахьал цо нухалъ Дагъистаналда зарбуялда рахъана, гьел хIажалъи бугелщиназе гIечIелъул, цойги нухалъ Сириялдаги рахъана. Гьел тIахьал магIарулазул киналгоязде гIагарун росабалъ гIадамазухъ руго.

2005 соналъ машгьурав гIалим Ан-нававияс данде гьабураб " риязу свалихIина" абураб тIехьалдасан хIадисал тIаса рищун, гьезие [[тафсир]] (комментария) гьабун, магIарулазе анкьнусго гьумер бугеб цойги тIехь къватIибе биччана. Чанго гьитIинаб тIехь, ва чанго шаргIияб масъала зарбоялда рахъана.

ГьабсагIат зарбоялда кьун буго гIурус мацIалда Къуръаналъул лъабго ахираб жузалъул тафсир. Гьеб буго цойги мацI бицунел лъимал цIалулеб мадрасалъе хIадурараб тIехь.

Гьединго гIурус мацIалда хIадурун буго ва кватIичIого къватIибе бачIине буго Фикъгьиялъул масъалаби жанир ругеб тIехь.

Гьеб цIакъго хIажатаб хIалтIи буго мадрасазе ва киналго бусурбабазе.

Гьесул тIахьал цойгидазул гIадин гIисинал барашюраби гурел ругел, гьел руго чIахIиял, тIад гIемераб хIалтIабиги гьарурал, гIелму цIалулезеги, гьелда рокьи бугезеги кIудияб пайда-хайир кьолел

Росдалги Дагъистаналъулги жамгIияб хIалтIулъги ГIабдурахIимица жигараб гIахьаллъи гьабуна. Гьесул квербакъиялдалъун рагьана ЦIияб Сасикь росдал Администрация. Бана росулъ тIощел хенолеб гьобо.

1978-1980 соназ гьев хIалтIана Сасикь росдал "Рекъел" колхозалъул бухгалтерлъун.

1992-1993 соназ гьев вукIана динияб идараялъул муфтиясул заместителлъун ва гIалимзабазул советалъул бетIерлъун.

1994 соналъ бетIерлъи гьабуна Хасавюрталда рагьараб Имам Гъазалил цIар кьураб Исламияб институталъе.

Бицун хIал кIолареб гIадаб квер бакъана ГIабдурахIимица Дагъистаналда Ислам цебетIеялъе. Инкъилаб ккезегIан цебе ЧIохъа МухIамадмирза Мавраевасул басмаханаялда рахъарал гурел, тIокIаб хаду тIахьал риччазе рес кибе букIараб. БукIарабги гIелмуги, Къуръаналги тIагIун лъугIун гурищ рукIарал Дагъистаналда. Коммунистазул замналдаги, Тафлисалда , Бакуялда унги балъго рахъизарун, Къуръаналги гIажамги, гIарабги тIахьалги рачIунаан гьес бусурзабазе. Гьеб сабаблъун хIукуматалъул идарабазул данде ккунгутIиги букIунаан гьесул.

ГIабдурахIимици тарбия кьун гIезабуна анцIго лъимер. Гьел киналго руго исламияб дин ккурал. Росдае хIажаталъур ратулел. Чанго нухаллъ хIежги борхана гьес.

Божи буго ГIабдурахIимица жегиги гIемераб хIалтIи гьабилин Дагъистаналда Ислам цебе тIеялъе.

==  Примечания  == 
<references/>

[[Категория:Ислам]]
