{{Хъвадарухъан
|цӀар = ХъахӀабросолъа МахӀмуд
|оригинал_цӀар =
|сурат = Махмуд_Магомедов.jpg
|гӀеблъи =
|гъоркьхъвай =
|жинс = m
|гьавидал_цӀар =
|тӀокӀцӀар = МахӀмуд аль-Байзави (محمد البيضاوي)
|тӀубараб_цӀар = ХъахӀабросолъа ТӀайгибил МухӀамадил МахӀмуд
|гьавуна = [[1872]]
|гьавураб_бакӀ = [[ХъахӀабросо]], [[Дагъистаналъул вилаят]], [[Россиялъул империя]]
|хвана = сентябр, [[1919]] (47 сон)
|хвараб_бакӀ = [[Игьали]], [[Дагъистаналъул вилаят]], [[Россиялъул империя]]
|вукъараб_бакӀ =[[ХъахӀабросо]]
|ватӀанчилъи = {{Флагификация|Россиялъул империя}}<br>{{Флагификация|РСФСР}}
|миллат = [[Аварал|Аварав]]
|эмен = ТӀайгибил МухӀаммад
|эбел =ГӀашурай
|лъади =1-й: ХъахӀабросолъа Рабият
2-й: Жамилат
|лъимал =
|альма_матер =
|пиша = ШагӀир
|гьунаралъул_сонал = 1887–1919
|мазгьаб = [[Лирика]]
|жанр = [[Поэма]], [[шигӀру]]
|асаразул_мацӀ = [[Авар мацӀ|Авар]]
|машгьурал_асарал =Марьям
|дебют = 
|премиял =
|шапакъатал =
|автограф =
|гъулбас =
|website =
|сайт =
|lib =
|викитека =
|викигъамас =
|викицитата =
}}
'''ХъахӀабросолъа МахӀмуд''', гьавидал '''ТӀайибил МухӀамадил МахӀмуд''' ([[1872]], [[ХъахӀабросо]], [[Дагъистаналъул вилаят]] — [[1919]], [[Игьали]], [[Дагъистаналъул вилаят]]) — [[Аварал|аваразул]] кӀудияв шагӀир, "Марям" абураб машгьураб поэмаялъул автор.

== Биография ==

=== Гьавураб заман ва хъизан ===
МахӀмуд гьавуна 1873 (1874) соналъ<ref>МахӀмуд гьавураб къо-моцӀ мухӀканго лъалеб гьечӀо.</ref> [[Дагъистаналъул вилаят|Дагъистаналъул вилаяталъул]] [[ХъахӀабросо|ХъахӀабросолъ]] (гьанжесеб [[Дагъистаналъул Жумгьурият|Дагъистаналъул Жумгьурияталъул]] [[Унсоколо мухъ]]). Гьев гьавиялъул заман батӀи-батӀиял иццазда рехсон буго батӀи-батӀияб. Лъалеб жо буго [[ТӀоцебесеб дунялалъул рагъ]] байбихьигун, жиндиего бокьун армиялде хъвалев МахӀмудица живго гьавураб сон хисизаби (40-ялдаса цӀикӀкӀун сонал рарал хъвалел рукӀинчӀо, МахӀмудие абуни 1914 соналъ букӀана 42 сон). Дагъистаналъул пачалихъияб архивалда цӀунун бугеб 1886 соналъ ХъахӀабросоялъул халкъалъул къадар рикӀкӀараб документалда рекъон, гьеб заманалъ букӀун буго 14 сон, гьесул вац ГӀумарие — 5 сон, гьезул эмен ТӀайгибил МухӀамадие — 50. 

МахӀмудил кӀудаинсуда цӀар букӀана ТӀайгиб, гьев вукӀана гӀадатав магӀарулав, гӀумруялъ росдал гӀиги хьихьун вукӀарав; гьесда абулеб букӀуну буго росуцояз Анас абун. Гьесул васасда, МахӀмудил энсуда, цӀар букӀана МухӀума (МухӀаммад), гьев лъала ТӀайгибил МухӀамад гӀадинги, гьединго рехсла Анасил МухӀамад абунги. Гьев
вукӀана рохьоб тӀурччи бухӀун, гьеб Хунзахъ базаралда бичизе хьвадулев чи; цо-цо хъапихъ кьолеб букӀун буго цо гъурущ, гьебги букӀун буго гӀадатаб хъизаналъе жиндирго магӀишаталде тӀаде бачӀунеб пайдалъун. ТӀайгибил МухӀамад вукӀана лъай-цӀали бугев чи, гьес росдал лъималада малъулаан къуран цӀализа, гьесда цебе лӀугӀизабуна МахӀмудицаги гьесул вац ГӀумарицги къуръан цӀали. 

МахӀмудил эбел йикӀана [[Бекьилъ|БекьилӀа]] ГӀашурай. ГьитӀинав вацасда цӀар букӀана ГӀумар. 1913 соналъ [[Харков|Харковалде]] бетӀербахъиялъе хӀалтӀизе арав чи, гьев араб бакӀ лъачӀого тӀагӀун вуго, нахъе кӀиго ясги тун.<ref name="Дагъ2">{{cite web
 |url        = https://riadagestan.ru/news/science/shanisat_gadzhilova_v_pamyati_avartsev_imya_makhmuda_sokhranilos_kak_olitsetvorenie_neprevzoydennogo_samobytnogo_mastera_poeticheskogo_slova/
 |title      = Аваразул ракӀалде щвеязда МахӀмудил цӀар хутӀана гьунар тӀокӀав, хаслъи бергьарав шигӀрияб рагӀул устарасул сипатлъун
  |author      = ХӀажилай Шанисат
 |date       = 2014-09-24
 |accessdate = 
}}</ref>

=== МутагӀиллъи ===
[[1879|1879 соналъ]] МахӀмудил эбелалъул рахъалъан имгӀал Хъандулал МухӀаммадица яцалъе кумекги гьабизе МахӀмудие лъайги кьезе вачуна жиндихъего [[Бекьилъ|Бекьилъе]]. МахӀмуд цӀализе ккола исламияв гӀалимчи  ХӀайдарил МухӀаммадихъе ва цӀалула гьесда цеве 1884 соналде щвезегӀан. Гьелдаса хадув МахӀмуд цӀалула Хьиндаллъиялъул гӀалимзабаздаги, Аваристаналъул цогидал росабазул гӀалимзабаздаги цеве. ГӀаммго цӀали халат бахъуна къогогӀан соналъ (1879–1899 гг.). 

МахӀмудги, ХарачӀиса ХӀаскъилги ИнквалитӀаса Шахулисламги цӀалулел рукӀун руго машгьурав гӀалимчи, Дагъистаналъул имам Нажмудинил эмен ХӀоцоса Доногъо МухӀаммадида цере.
1886 соналъ МахӀмуд ана [[ГӀашилтӀа]] росдал мадрасаялде КъурбангӀалида цеве цӀализе. Гьениб лъугьуна МахӀмудил гьунаралъе цӀакъ кӀудияб асар гьараб лъугьа-бахъин — гьев дандчӀвана [[Аваристан (тарихиябгин географияб регион)|Аваристаналдаго]] цӀар рагӀарав шагӀир ва гӀалимчи [[БакьагьичӀиса ЧӀанкӀа|БакьайчӀиса ЧӀанкӀагун]]. Гьев живгоги цӀалулев вукӀана КъурбангӀалида цеве, гьитӀинал мугӀалимзабазе дарсалги лъолаан гьес. МахӀмудие букӀана гьеб заманалъ 14 сон, ЧӀанкӀае — 21. 

=== ГӀолохъанлъи ва Муи дандчӀвай ===
1899 соналъ [[Шура|Шураялда]] имамлъиялъул ва мугӀалимлъиялул имтихӀанги кьун хадув МахӀмуд вачӀана дибирлъун [[ХъахӀабросо|ХъахӀабросолъе]] ва 1906 соналъ-лъагӀан гьенив хӀалтӀана. 1899 соналъ ььес ячана ХъахӀабросолъа РапигӀат абурай яс, амма 5–6 соналдасан, лъимал рукӀинчӀолъиялъ, гьел ратӀалъана. МахӀмуд вахъана [[Бекьилъ|Бекьилъе]]; гьенив будунлъун вукӀаго дандчӀвала гьесда Муъминат (Муи), лъабго соналъ цеве Герейавлахъалда чуялъ гъоркье рехун рос хварай гӀадан 

Муи гьаюна [[1882|1882 соналъ]] Сулейманилазул МухӀамадгӀалилги ПатӀиматилги (ГьотӀо) хъизаналда. Гьелъул йикӀана жеги кӀиго яцги — СалихӀат ва Загьидат. 16 сон барай Муи кьуна росасе гӀурус армиялда хъулухъ гьабулев вукӀарав ХӀасанил КъебедмухӀаммадие, гьезие гьавуна кӀиго вас — ХӀасан ва МухӀаммадгӀали. 

МахӀмуд вукӀана Муил васазул мугӀалимлъун, гьес кумек гьабулаан Муие рукъ-цӀа бачине. МахӀмудилги Муилги рокьи ккана, ва гьезда ракӀалда букӀана ригьин гьабизе, амма Муил гӀагарлъи цӀакъ данде чӀола гьелде ва рагӀи кьола Муихъа лъимал рахъизе, гьей МахӀмудие росасе ани. Гьедин МахӀмудги Муиги ратӀалъана. МахIмудица жинцаго абухъе: 

{{Цитата|Борхатаб магIарда кIиго гIадрал тIегь | Цоцазде щапула, данде щоларо. | Гъваридаб кIкIалахъе кIиго иццул лъим | Цоцалъе чваххула, гъорлъ жубаларо.}}

МахӀмуд нахъе ана [[Бекьилъ|Бекьилъа]] 1907 соналъ ва рещтӀана [[ЦӀатанихъ]]. Гьенив будунлъун хӀалтӀулаго (1907–1909), гьес эбел-эмен данде чӀун рукӀаниги, ячуна Жамилат абурай яс. Ригьин букӀана битӀ гьечӀеб, МахӀмудица лъади йиччан тола. [[1910|1910 соналъ]] МахӀмуд ана [[Баку|Бакуялде]]. КӀиго соналдаса нахъвуссуна. Гьелдаса хадуб Муил разилъиги щун, МахӀмудида, гьей хъамураб хвел гьабун, ракӀалде ккола Муи ячине. 1913 соналъ гьев Муигун ва гьудулзабигун вачӀана [[ГӀашилтӀа|ГӀашилтӀе]]. Данде бахъараб гӀагарлъиялъ МахӀмуд чӀвалилан хӀинкъалабиги кьун нахъюссинаюла гьей. МахӀмуд чӀвалилан ва жинхъа лъимал рахъилилан хӀинкъарай Муица инкар гьабула гьесие росасе ине. Муи, бицараб рагIиги хвезабун, ун ятидал абун руго МахӀмудица хадур машгьурлъарал рагӀаби: 

{{Цитата|Меседил лъималъул кьерги тӀад гьабун, | Пахьул букӀун буго бицараб рагӀи. | ГӀарцул хъал тӀад жемун, жаниб тӀухьи лъун | Йижун йикӀун йиго ракӀалъул гьудул.}}

=== ТӀоцебесеб дунялалъул рагъулъ гӀахьаллъи ===
БитӀ ккечӀеб рокьи захӀмалъарав МахӀмудица нигат гьабула [[ТӀоцебесеб дунялалъулаб рагъ|рагъде ине]]. [[1914|1914 соналъул]] риидал гьев жиндирго росуцоялгун ана [[Хунзахъ|Хунзахъе]] рагъде унезул сияхIалде живгоги хъвазавизе. Рагъулгин тарихиял архивазул хъвай-хъвагӀаязда гьев хъван вуго ''Магомаев Махмуд'' гӀадин. Рагъул хъулухъ гьабуна гьес 1914 соналдаса 1917 соналде щун, гьесул гIелму-лъаялъухъги ралагьун<ref>МахIмудида [[Авар мацӀ|аварги]] [[ГӀараб мацӀ|гӀарабги]] мацӀалги гурелги, лъалаан [[ГӀурус мацӀ|гIурус]], [[ЛъарагӀ мацӀ|лъарагI]], [[Татар мацӀ|татар]] мацIалги.</ref> гьев тIамуна Дагъистаналъул 2-б полкалъул къадилъун, гьеб букӀана командирасул хисунчиясулалде бащад гьабураб хъулухъ. Гьес хварал-чIварал бусурбаби, мусру жемун, исламияб къагIидаялъ рукъулаан. 

МахӀмуд ккола австриялъулаб фронталде ([[Карпатал|Карпатазде]]). Гьев чанцIулго рагъул тIоцебесеб кьерда вагъула, [[1915|1915 соналъул]] 10 январалда лъукъула. Рагъул бахIарчийилан гьесие Георгиясул хъанч бугеб медаль щвана (1916).  

МахӀмудил гьунаралъул бищун машгьураблъун, бищун лъикӀаблъун рикӀкӀуна гьес Карпатазда вукӀаго (1916) хъвараб «Марям» поэма, жинде букӀараб рокьи тӀагӀинчӀей ва тӀокӀалъ жий йихьичӀей Муихъе ругьел<ref>[http://www.dagistan.ru/knigi/klasika/knigam/gasmahmnogoa.pdf]</ref><ref name=":0">[http://dagpravda.ru/specproekty/moe-nadgrobe-privlechet-vljublennyh]</ref>. Муи хвана МахӀмуд рагъда вукӀаго. 

[[Октябралъул революция|Октябралъул революциялдаса]] хадув МахӀмуд тӀадвуссуна гӀадлу-низам биххараб [[Дагъистан|Дагъистаналде]] (декабрь, 1917). Порт-Петровскалда (гьанже МахӀачхъала) гьев вищула полкалъул комитетаталъул гӀахьалчилхун, амма полк биххигун гьев нахъвуссуна мугӀрузде. Унсоколо МахӀмуд дандчӀвала дагъистаналъулаб революционияб хӀаракаталъул цевехъан ДахӀадалазул МахӀачгун.

=== ЧӀвай ===

МахӀмуд чӀвана [[1919|1919 соналъул]] сентябралда. Гьев чӀваялъул гӀайибиявлъун рикӀкӀарав Магьдил МухӀаммадица абухъе, МахӀмуд чӀвай букӀун буго лъачӀого ккараблъун.

Магьдилав, [[Игьали|Игьаливе]] жиндирго унтарай гӀагарай чӀужуялъе цӀолбода хадув МахӀмуд вачӀун вукӀин лъаравго, гьесда гьболасда гӀадин дандчӀвай гьабизе ун вуго. Росдал имамгун ватула гьесда МахӀмуд мажгиталъув. МаркӀачӀул какил заман гьеб букӀиндал, какалги ран, гьел кӀиялго ун руго Магьдиласдахъе. Гьебго заманалде гьесухъе гьоболлъухъ вачӀун вуго ЧӀикӀаса кӀиго гьобол гӀи гочинабиялъул суалгун. Цоясда цӀар букӀун буго Хасбулатил Даци. Гьел гьекъон рукӀун руго, цадахъги бачӀун буго гьел гьекъезе жо.  

Гьалбадерие саламги кьун буго МахӀмудица, ругъун бугилан, гьекъолеб жоялдасаги инкар гьабун буго. Магьдилас гьев цогидаб рокъовехун ахӀун вуго хабар-кӀалалъе, амма Хасбулатил Даци рекӀее гӀун гьечӀо гьедин МахӀмудидехун гьабураб адаб-хӀурмат. Чанго нухалъ гьес рагӀиледухъ абун буго МахӀмуд гӀодовегӀан гьаризесел рагӀаби.

ХӀурматалде ва лъикӀаб бербалагьиялде ругьунав МахӀмудие гьеб рекӀее гӀун гьечӀо ва гьев къватӀтиве ине вахъун вуго. Рукъалъул бетӀергьанасе гьабураб гьоболлъиялъухъ баркалаги кьун, гьес къо лъикӀ гьабун буго ва абун буго имамасухъе ине кколилан. Гьенир рукӀаразул цояс абун буго дугӀа гьабеян, амма МахӀмудица инкар гьабун буго, гьел гьекъаразе щибго кумек гьабуларин абун, ва цӀалун буго махсарояб экспромт:

{{Цитата|Мехтарав чиясе гӀадлу гьабиги, | ГӀадалаб гьоялда тӀил кьаби буго. | Гьекъарав чиясе хабар бицинги, | Харил гьорда цебе цӀа баки буго.}}

Гьеб рагӀарав гьекъарав Даци лӀугьун вуго иш хӀалуцинабизе ва МахӀмуд кьалде цӀазе. МахӀмудир сабру лӀугӀун буго гьекъарас гьев бихьинчи вукӀун гьечӀин абидал. Кьурун нахъги вуссун МахӀмудица бихьинлъиги бихьизабун абун буго бокьун бугищилан дун бихьинчи вугищ, гьечӀищ лъазеян ва чанго нухалъ хъатица кӀал чӀван буго Дацил. Хадусеб лӀугьун буго лахӀзаталда жаниб. Магьдилав кӀанцӀун вуго МахӀмудидаги дандиясдаги гьоркьов вахъине, Даци къватӀибе таманчаги бахъун лӀъугьун вуго ахӀдезе МахӀмуд чӀвалилан.

Магьдилас махӀкаматалда абуралда рекъон, гьес Дацил кодоса тамача бахъун буго ва къотӀнобехун кьвагьун вуго. Амма гьес хадуб жиндирго васасе ва гӀагарлъиялъе бицаралда рекъон, МахӀмуд чӀван вуго Хасбулатил Дацица, ва Магьдилас, рукъалъул бетӀергьанас гӀадин, гӀайиб босун буго жиндего тӀаде.

МахӀмудида ругъун щвана нахъехун бетӀералда, гулла къватӀибе бачӀун гьечӀо. Гьеб ахӀи-хӀуралда гъорлӀ бикъун ун буго шагӀирасул рачелги таманчаги, гьебго сордоялъ тӀагӀун руго гьениса кӀиявго гьоболги. 

ЛӀукъарав МахӀмуд вачана ХъахӀабросолъе, гьесул инсухъе рекъел гьабиялъе битӀун бачӀана делегация къурбаналъе оцги бачун. Амма вас чӀаго хутӀилилан вукӀарав ТӀайгибил МухӀамадица дияталдаса инкар гьабуна. ЛӀукъун хадув МахӀмудица бана ичӀго къо. Гьесие кумек гьабизе рачӀун рукӀана [[Хьиндаллъи|Хьиндаллъиялъул]] бищун лъикӀал тохтурзаби, Муил гӀагарав чи, БекьилӀа Давудцин. МахӀмуд чанго нухалъ гӀакълуялде вачӀун вукӀана, гьесде раккизе рачӀарал гӀадамалцин лъан руго гьесда, амма кӀалъазе кӀун гьечӀо. Хвана МахӀмуд 1919 соналъул сентябралда, гьев вукъана ХъахӀабросоялъул хабзалалӀ.<ref name=":0" />

Абула, МахӀмудица холелъул абунин гьадинал рагӀабиян<ref>[http://www.moidagestan.ru/blogs/48229/33525]</ref>:

{{Цитата|«…Меседил гӀадалнах гӀарцул гвангвара, | гӀадада хвелилан хиял букӀинчӀо…».}}

== Гьунар ==

===Къимат ===
МахӀмудил гьунаралъе тӀоцебесеб хъвавул къимат кьуна 1923 соналъул авар экспедициялда гӀахьаллъарал гӀурус гӀалимзабаз. Гьеззда гъорлӀ вукӀарав профессор Л. Жирковас, МахӀмудил шигӀрабигун лъай-хъвай гьабидал, хъвана гьесул хӀакъалъулӀ хадусел рагӀаби:<ref name="Дагъ"/>
{{Цитата байбихьи}}
НилӀ руго чӀун кӀвар кӀудияб адабияб феноменоналда цере, жиб гӀелмиял горсверабазда ва Европияб жамгӀияталда тӀубан лъалареб.
{{Оригиналияб текст|ru|Мы стоим перед литературным явлением огромной важности, явлением совершенно неизвестным научным кругам и Европейскому обществу.|style=}}
{{Цитата лӀугӀи}}

Гьединго МахӀмудил гьунаралъе борхатаб къимат кьуна Кавказалъул маданият лъикӀ лъалев Николай Тихоновас: гьес авар адабияталда МахӀмудил гьунар релълъинабуна гьабуна гӀурус адабияталда Пушкинил гьунаралда ва "Кавказалъул Блок" абун эпитетги кьуна МахӀмудие.<ref name="Дагъ">{{cite web
 |url        = http://www.moidagestan.ru/blogs/48229/33525/
 |title      = ХъахӀабросулӀа МахӀмуд, машгьурав гӀалимчи, шагӀир лирикчи, рокьул шагӀир...
 |date       = 2013-09-29
 |accessdate = 
}}</ref>

== РакӀалдещвей ==
* ХъахӀабросулӀа МахӀмудил цӀаралда бугеб тарихиябгин маданияб, рухӀаниябгин канлъизабулаб фондалъ чӀезабун буго МахӀмудил премия адабияб рахъалъул.
* «ХъахӀабросулӀа МахӀмуд» спектакл (ГӀабасилав М. реж. ХӀусейнилав А.) буго ЦӀадаса ХӀамзатил цӀаралда бугеб Авар музикалиябгин драматикияб театралъул Меседилаб фондалда.<ref>{{Cite web |url=http://avarteatr.ru/teatr/goldfond.html |title=Золотой фонд ГБУ «Аварский музыкально-драматический театр им. Г. Цадасы» |accessdate=2013-11-20 |archiveurl=https://web.archive.org/web/20131203150707/http://avarteatr.ru/teatr/goldfond.html |archivedate=2013-12-03 |deadlink=yes }}</ref>
* [https://www.youtube.com/watch?v=nIOnT5HhL_4 «МахӀмуд ва Муи»] абураб Авар музикалиябгин драматикияб театралъул спектакл. 
* ХъахӀабросулӀ буго лъун шагӀирасул бюст,<ref name="фгК">{{Cite web |url=http://fatiha.ru/roso/kahabroso.htm |title=Фотогалерея с. Кахабросо |accessdate=2013-11-23 |archiveurl=https://web.archive.org/web/20131202223837/http://fatiha.ru/roso/kahabroso.htm |archivedate=2013-12-02 |deadlink=yes }}</ref> рагьун буго рукъ-музей.<ref name="фгК" />


== Ралагье гьединго ==

* [[Авар адабият]]
* [[Авар поэзия]]
* [[БакьагьичӀиса ЧӀанкӀа|БакьайчӀиса ЧӀанкӀа]]

== МугъчӀваял  == 
{{хӀужжаби}}

== Библиография ==

* Авар миллаталъул некӀо заманаялъул харбалги батӀи-батӀиял кучӀдулги данде гьабураб мажмугI / бакӀарарав чи: ГӀабдулатӀип Шамхалов. — МахӀачхъала, 1929.
* Авар адабияталъул мажмугI / данде гьабурав Р. ДинмухӀамаев. — МахӀачхъала: Дагъгизалъул басма, 1933.
* Аваразул поэзиялъул антология. — МахӀачхъала: Дагъистаналъул тӀахьазул басмахана, 1958.
* Гьудуллъи. 1978. № 3–4.
* Литературияб альманах. — МахӀачхъала: Дагъгиз, 1940.
* МахӀмуд. Тӏасарищарал кучӀдул / данде гьабурав Я. Сулейманов. — МахӀачхъала: Дагъкнигоиздат, 1966.
* ХъахӀабросулъа МахӀмудил кучӀдузул мажмугI / данде гьабурав ГI. Шамхалов. — Буйнакск, 1926.
* ХъахӀабросулъа МахӀмудил кучӀдул / данде гьабурав ГI. Шамхалов. — Шура, 1928.
* ХъахӀабросулъа МахӀмуд. ГӀищкъул рукъ / данде гьабурав З. Хӏажиев. — Махӏачхъала: Дагъгиз, 1940.
* ХъахӀабросулъа МахӀмуд. Рокьул асарал / данде гьабурав Ш. МикагӀилов. — Махӏачхъала: Дагъгиз, 1948.
* ХъахӀабросулъа МахӀмуд / данде гьабурав ГI.-XI. Шахтаманов. — МахӀачхъала: Дагкнигоиздат, 1956.
* ХъахӀабросулъа МахӀмуд. Асарал / данде гьабурал: М. Рамазанов, ГI.—XI. МухӀамадов, ГӀабасил. М. — МахӀачхъала: Дагъкнигоиздат, 1974.
* ХъахӀабросулъа МахӀмуд. ШигӀраби / данде гьабурав М.XI. ХӀасанов, редактор К. Сулейманова.— МахӀачхъала, Дагкнигоиздат, 1989.
* ХъахӀабросулъа МахӀмуд. Панаяб хӀухьел / данде гьабурав М.XI. ХӀасанов, редактор ГI. Малачиева. — МахӀачхъала: Юпитер, 1993.
* ХъахӀабросулъа МахӀмуд / данде гьабурав М.XI. ХӀасанов. — МахӀачхъала, 1998.
* ШигIраби / данде гьабурав А. М. МуртазгӀалиев -МахIачхъала, 2019.

== РегӀелал ==
* [https://web.archive.org/web/20131203001933/http://lib05.ru/literature/mahmud-iz-kahab-roso Сайт Национальной библиотеки Республики Дагестан: Махмуд из Кахаб-Росо]
* [http://dagistan.ru/ Сайт историко-культурного, духовно-просветительского и благотворительного фонда имени Махмуда из Кахабросо]
*: [http://www.fatiha.ru/knigi/klasika/knigam/index.htm Библиографияб индекс]
*: [http://dagistan.ru/raion/kahabroso.html Фотогалерея: ХъахӀабросулӀа МахӀмуд]
*: [http://dagistan.ru/knigi/klasika/knigam/sirajudin/kniga.htm Сиражутдин Хайбуллаев. «Махмуд из Кахабросо в воспоминаниях современников» (Махачкала, 2010)]
*: [http://dagistan.ru/knigi/klasika/knigam/azizov/index.htm Саид Азизов. Махӏмудил гьудулзабазухъ / данде гьабурав: Махӏачхъала, 2011]{{ref-lang|авар.|аварском|}} [http://www.fatiha.ru/knigi/klasika/knigam/statisbornik.pdf Институт языка, литературы и искусства им. Г. Цадасы: Махмуд из Кахаб-Росо. Могучий поэт и великий лирик (Сборник статей). — Махачкала, 2010]
* [http://dagistan.ru/knigi/klasika/knigam/index.htm Краткие материалы о Махмуде на странице www.dagistan.ru]
* [http://dagistan.ru/onas/default.htm Путешествие по Дагестану]
* [http://dagistan.ru/onas/default.htm Махмуд из Кахабросо. Сборник −2019]
* [http://dagistan.ru/onas/default.htm ГӀазизилав СагӀид МахӀмудил хӀакъалъулӀ.]
* [http://dagistan.ru/onas/default.htm Сиражудин Хайбулаев о Махмуде.]
* [http://dagistan.ru/onas/default.htm Чакар Саидова о Махмуде.]
* [http://dagistan.ru/onas/default.htm МухӀамадилав Сулейман МахӀмудил хӀакъалъулӀ.]
* [http://dagistan.ru/onas/default.htm Патимат Тахнаева о Махмуде.]
* [http://dagistan.ru/onas/default.htm ГӀурус мацӀалде таржамаби.]
* [http://dagistan.ru/onas/default.htm Къимат тIокIаб хазина.]
* [http://dagistan.ru/onas/default.htm ХъахIабросдалги МахIмудилги интернеталда сайт.]
* [http://dagistan.ru/onas/default.htm ХъахIабросулъа МахIмудил хIакъалъулъ]
* [http://dagistan.ru/onas/default.htm КНИГА ИЗДАЕТСЯ К 140 ЛЕТИЮ МАХМУДА.]
* [http://dagistan.ru/onas/default.htm МахIмудил кучIдузул мажмугI (гIажам).]
*{{Cite web|lang=Русский|url=http://www.dagistan.ru/raion/kahabroso.html|title=Селение Кахабросо Унцукульского района|author=Гасанов М.Г.|website=www.dagistan.ru|date=|publisher=|accessdate=2020-08-05}}

{{Авар адабият}}
{{ХъахӀабросолъа МахӀмуд}}

[[Категория:1872 соналъ гьарурал]]
[[Категория:Унсоколо мухъалда гьарурал]]
[[Категория:1919 соналъ хварал]]
[[Категория:Авар шагӀирзаби]]
[[Категория:Дагъистаналъул шагӀирзаби]]
