[[Файл:Aziz efendi-muhammad alayhi s-salam.jpg|thumb|250px|<font color="green">МухIаммад</font>]]

'''МухIаммад авараг'''

== Аварагасул наслу-насаб ==
МухIаммад авараг, гьесул эмен ГIабдуллагь, цинги ГIабдулмутIалиб, Гьашим, ГIабдулманаф, Къусаййу, Килаб, Муррат, КагIбу, Луаййу, Гъалиб, Фигьру, Малик, Назр, Кинанат, Хузаймат, Мудрикат, Ильяс, Музар, Низар, МугIад, ГIаднан.

МухIаммад аварагасул эбелалъухъан умумузул тартибалъул бицани, гьев ккола Аминатил вас, Аминатги ккола Вагьбил яс, Вагьбу ккола ГIабдулманафил вас, гьевги – Зугьратил вас, Зугьратги – Килабил вас. Гьев Килабилъ хирияв Аварагасул эбелалъулги инсулги кIиябго насаб жубала. Гьаб ккола, тарихалъул гIалимзабиги насаб лъалел гIалимзабиги – киналго тIад рекъараб, гьесул умумузул тартиб. Гьаниса тIадехун рехсараб насабалда сверухъ хилаф буго. Амма киналго тIадрекъараб хIукму ккола МухIаммад аварагасул насаб Ибрагьим аварагасул вас ИсмагIил аварагасда хурхараб букIиналда. Гьесул киналго умумул рукIана тавхIидалда, ай, Аллагь цо гьавулеллъун, хъанчие лагълъи гьабулареллъун. («ФатхIул гIалам» т. 1, гьум. 152). Гьесул умумул, инсухъан рукIа, эбелалъухъан рукIа, киналго рукIана жидер заманалъул бищун къимат-къадру бугел, заманалда рекъон, шаргIияб магьари лъун гурого, жал данделъичIел, зина гьаби гIадал квешал пишабаздаса жал цIунарал. Хириясул хIадисалда буго: «Дун загьирлъана никахIалдалъун, дун загьирлъичIо зинаялдалъун, Адамидаса байбихьараб дир эбел-инсухъе щвезегIан дун, умумуз магьариги лъун, загьирлъана» - абун (Ибну ГIадди, ТIабарани).

Хирияв Аварагасул инсухъан тартибалъул хIакъалъулъ дагьаб гIатIидго:

:1. ''ГIабдуллагь'' къурайшиязда гьоркьов бищун берцинав чиги, бищун инсуе вокьулев васги вукIана.
:2. ''ГIабдулмутIалиб'' вукIана, цо жо ккани, къурайшиял жиндихъе кIанцIулев, гьезда гьоркьов хирияв, къимат-къадру бугев, мискин-пакъирзаби кваназарулев, хIатта, магIарде унгицин хIанчIазе кваназе жо балев, гIаракъи гьукъулев, зулму гьукъулев, къурайшиязда гъорлъ гIакълу-лъай цIикIкIарав къадруяв чи.
:3. ''Гьашим'' вукIана къварилъи-гIатIилъи ккараб заманалда кидаго ракъарал гIадамал мискин-пакъирзаби кваназарулев. Гьесул гьурмада МухIаммад аварагасул нур букIана, жиндие къурайшиял мутIигIалги вукIана, гьесул берцинлъиялде балагьун гIадамаз гьесда Маккаялъул моцIилан абулаан.
:4. ''ГIабдулманаф'' вукIана цIакъго берцинав чи, гьесде БатIхIаалъул моцIилан абулаан гIарабаз.
:5. ''Къусаййу'' вукIана къурайшиязул тухум-кьибил цолъизабулев, гIадамазе гIаракъи гьукъулев, гьезие лъикIалдалъун вагIза гьабулев, камилав чи.
:6. ''Килаб'' – бахIарчияв, гьабиги рачун, кидаго чанаве унев чи вукIана.
:7. ''Муррат'' – тушбабаздаса бергьунев, къимат-къадру бугев чи вукIана.
:8. ''КагIбу'' – жиндирго къавмалъе вагIза-насихIат гьабулев, нахъа загьирлъизе вугев Аварагасул бицен гIемер гьабулев чи вукIана.
:9. ''Луаййу'' – гIодове виччан, ургъун жо гьабулев чи вукIана.
:10. ''Фигьру'' – ворхатав, къвакIарав, гIадамазул хIажат цIехон, гьеб тIубалев чи вукIана.
:11. ''Малик'' – гIарабиязул хан гIадав чи вукIана.
:12. ''Назар'' – гьумер гвангъарав, гьайбатав чи вукIана.
:13. ''Кинанат'' – гIумру эхеде бахарав, къадру кIудияв, жиндихъе гIарабиял хьвадулев чи вукIана.
:14. ''Хузаймат'' – халкъалда гьоркьоб рекъел-маслихIат гьабулев, къадру кIудияв чи вукIана.
:15. ''Мудрикат'' – кинабниги тIадегIанлъи, чIухIи щварав чи вукIана. Жив тIаса вищарасул – Аварагасул нурги гьесулъ загьирлъун букIана.
:16. ''Ильяс'' – бергьараб берцинлъи бугев, гIарабиязда гьоркьов цIакъ къадру кIудияв, жинда дандбан гурони, гьез хIукму къотIуларев чи вукIана.
:17. ''Музар'' – жиндир берцинлъиялъ ракIал тIаде цIалев, гьаракь берцинав, гIакъилаб каламалъул чи вукIана.
:18. ''Низар'' – тIоцебе гIарабиязда жаниб хъвай-хъвагIай гьабурав, гьавураб къоялъги МухIаммад аварагасул  нур жиндир гьурмалъ бихьулев чи вукIана.
:19. ''МагIад'' – Бану-Исраилазулгун гIемерал гъазаватал гьаруна гьес. Кидаго, бергьенлъигун гурони, тIадги вуссунароан.
:20. ''ГIаднан'' – гIадамазул, жиназул зарал ккеялдасаги бер ккеялдасаги цIунарав чи вукIана. <ref>[http://www.assalam.ru/avar/arhiv/2007/avar_2007_07.pdf] </ref>

==  Примечания  == 
<references/>  

[[Категория:Исламалъул аварагзаби]] 
[[Категория:Аварагзаби]]
