[[Файл:Najmudin.jpg|thumb|250px|<font color="grey">ХIоцоса Нажмудин</font>]]

'''ХIоцоса Нажмудин''' ялъуни  '''Имам Нажмудин''' ([[гIурус мацI]]алда ''Нажмуд[д]ин Гоцинский'' ; 1859 - 1925), [[политик]], [[гıалим]] ва [[инсан]]. <ref>[http://maarulal.ru/history/163-xiocosa-nazhmudin-politik-gialim-va-insan.html АхIмад МуртазагIалиев, ХIоцоса Нажмудин: Политик, ГIалим ва Инсан] </ref>

[[Дагъистан]]алъул тарихалда ХIоцоса Нажмудинил хIакъалъулъ гIадин жинда тIасан гIемерал гьерсал рицарав, чорокал бугьтанал лъурав чи тIокIав батIияв ватизе рес гьечIо. Дагъистаналъулги Чачаналъулги имам ХIоцоса Нажмудин кидаго рикIкIунаан ва жеги рикIкIуневги вуго жиндирго ватIаналда хIукуматалъулги халкъалъулги кIудияв тушманлъун.

[[Совет]] тарих гIелмуялда ХIоцосев рикIкIунаан гьересияв имамлъун, хъачагъазул цевехъанлъун, хIарамаб бечелъиялъул бетIергьанлъун ва гь.ц.

Совет хIукуматалъе гIоло гьабураб къеркьеялъул темаялда тIасан хъварал гIелмиял хIалтIабаздаги цIализе хъварал асараздаги ХIоцоса Нажмудинил хIакъалъулъ хъвалаан кIудияб рокьукълъигун, гIадада гIемераб халкъ гъуризабурав хIарамзадал хIакъалъулъ гIадин. Дагъистаниязул чанго наслуялъул пикруялъулъ куцана Нажмудинедихун рокьукълъи. Гьелдаса хадуб цIакъ захIмат букIана ва гьанжеги буго гIадамазда къабул гьабизабизе гьесул хIакъалъулъ абураб ритIухъаб рагIиги гьезул пикруялъулъ лъугьараб гьесул чIегIераб сураталъухъ гьел батIайиса ралагьизаризеги.

Жакъа Дагъистаналда цIакъ гIемераб адабият, асарал, гIелмиял хIалтIаби руго хъван Совет хIукуматалъе гIоло къеркьарал инкъилабчагIазул хIакъалъулъ. Гьезул хIакъалъулъ рахъун руго кинофилмал, гьарун руго телевизион программаби, гьезул цIарал кьун руго шагьаразул къватIазе, росабазе ва гь. ц.

1917 соналъул 5 ноябралда чачаназул гьариялда рекъон, ХIоцоса Нажмудин вачIуна [[Гудермес]]алде, [[Чачанистан]]алда цIакъго тIибитIун букIараб хъачагълъиялдеги зинаялдеги данде вагIза гьабизе. Гьеб вагIзаялда гьес абулеб букIана:

«Жиндир мадугьаласул, гIагарасул мал-мулкалде квер бегьарал бусурбаби рикIкIине ккола капурчагIилъун. Гьел, жамагIаталъул хъурумусахъалгун къеркьей ккола щивав муъминчиясул мукъадасаб налъилъун. ШаригIаталъ бихьизабун буго бищун кьварараб тамихI гьединал чагIаздехун, дица гьеб тамихI гьабизе буго кьварун, щибго рахIму гьечIого. Биччанте лъазе киназдаго, гIурусасул ялъуни хъазахъасул магIишаталде квешаб къасд лъурав щинав чIвазе вуго, бусурабабазул жо бикъарав чиясул къотIизе буго квер, чIварал талавурчагIи ва гъачагъал бусурбан къагIидаялда рукъизе гьечIо, гьел, балкан киниги, хабалазда аскIор ракьулъ рукъун тезе руго. Дица цойги нухалъ такрар гьабулеб буго, гIурусаздехун, нилъер гьудулзаби – хъазахъаздехун зина гьабуразе дица цIоб тун тамихь гьабизе буго, щай гурелъул гьаб захIматаб заманаялда нилъеца цIунизе ккола мадугьалзабигун лъикIаб гьоркьоблъи. Мадугьалзабигун бугеб нилъер ракълилаб гIумру хвезабизе ва нилъер ракьалда анархия чIезабизе бокьарал чагIи ккола исламалъул тушбабилъун…».

Октябралъул инкъилабги [[Россия]]лда коммунистазул хIакимият чIезабиги ХIоцоса Нажмудиница къабул гьабичIо, хIатта гьелдехун гьесул букIана тушманлъиялъулаб бербалагьи.

1919 соналъул марталда гIуцIана МугIрузулаб Республикаялъул цIияб хIукумат Пшемахо Коцевгун бетIерлъуда. Гьениве гъорлъе, шаргIалъул ишазул нухмалъулев хIисабалда вачана ХIоцоса Нажмудинги.

1919 соналъул апрелалда МугIрузулаб Республикаялъул парламенталъул хIукмуялда рекъон, ХIоцоса Нажмудин, шаргIалъул ишазул идараялъул бетIер хIисабалда, вачун вукIана хIукуматалъул делегациялде гъорлъе Деникинил Добровольцазулаб аскаргун гарачIвари гьабизе.

МугIрузулаб Республика биххун ва хIукуматалъул бетIерлъуде генерал МикагIил халилов вачIун хадув Нажмудин оппозициялде уна. Гьес къабул гьабичIо Халиловасул хIукуматги гьелда хадуб бачIараб коммунистазул режимги.

1920-1921 соназда имам Нажмудин вукIана Совет хIукуматалде данде Дагъистаналъул халкъаз гьабулеб рагъулаб хIаракаталъул гIуцIарухъанги нухмалъуливги. Гьеб хIаракат БагIар Аскаралъ къинабун хадуб ва Дагъистаналда Совет хIукумат тIубан щулалъиго, 1921 соналъул маялда ХIоцоса Нажмудин лъазавун вукIана дагъистан халкъалъул тушманлъун, ва гьев вахчарилев вукIана Дагъистаналъулги Чачанистаналъулги ракьалда.

1925 соналда имам Нажмудин куна ва Шимали Кавказалъул краялъул ОГПУ-ялъул хIукмуялда рекъон, гьесие чIвазе къотIула.

Дагъистаналъул тарихияб адабияталда ахираб заманалде щвезегIан букIинчIо ХIоцоса Нажмудинил гIумруялъеги хIаракаталъеги битIараб ва хIакъикъияб къимат кьураб асар.

ГIицIго 2005 соналда бахъана басмаялда Нажмудинил хIакъалъулъ лъикIаб, рагIа-ракьанде щун гьесул бечедаб гIумруги, гIелмуги, хIаракатги баян гьабураб тIехь – «ХIоцоса Нажмудин: ХХ гIасруялъул тIоцебесеб ункъил бутIаялда Дагъистаналда жамгIиябгун политикияб къеркьей». Гьеб къиматаб хIалтIул авторлъун ккола тарихиял гIелмабазул доктор ХIажи-Мурад Доногъо. 

Живго имам Нажмудин чIвана [[Ростов]] шагьаралда 1925 соналъул 15 октябралда. 

КигIан коммунистазул заманалда Нажмудин халкъалда кIочон тезавизе хIаракат бахъаниги, гьев кIудияв мужагьид, гьунар тIокIкIав гIалимчи, чилъи кIудияв инсан гIагараб халкъалда кIочон течIо ва тезе гьечIо. Щибниги щаклъи гьечIо, гьесул цIаралъги, гIумруялъги, хIаракаталъги гIагараб заманалда жаниб жиндирго мустахIикъаб бакI кквелеблъи Дагъистаналъулги Кавказалъулги тарихалда.

==  Примечания  == 
<references/>  

== Цойги сайтал == 
*[http://maarulal.ru/history/104-nazhmuddin-gocinskij-i-obshhestvenno.html Нажмуддин Гоцинский и общественно-политическая борьба в Дагестане в первой четверти ХХ века] <font color="grey">(гIурус мацIалда)</font> 
*[http://nohchalla.com/index.php?option=com_content&task=view&id=18&Itemid=52 НАЖМУДДИН ГОЦИНСКИЙ] <font color="grey">(гIурус мацIалда)</font> 

[[Категория:Дагъистан]]
[[Категория:Чачанлъи]]
[[Категория:Тарих]]
[[Категория:МагIарулал]]
