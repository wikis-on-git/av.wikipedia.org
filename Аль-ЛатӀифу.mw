[[Файл:Allah-2.jpg|left|50px|]]

'''Ал-Латıифу''' (гIараб мацIалда '''اللطيف'''). Жив гурхIулев, хIеренав. 

Гьаб цIаралъе мустахIикълъула жинда балъгоял ва гIисибикъиналгицин маслахIаталги лъалев, гьел маслахIатал рилълъине гьариялъулъ хIеренлъиги хIалтIизабулев чи. Кинабго жоялда хадугъейги, гьабулеб пишаялъул хIеренлъиги данделъани, «лутIфу» абураб рагIул магIна камиллъула. Гьебги ТIадегIанав [[Аллагь]]асулъ гурони камиллъизе рес гьечIо. Гьесул кинабго жоялда хадугъейин абуни, гьелъие гIорхъи гьечIо. Балъгояб жоги Гьесул гIилмуялда загьиралда релълъун букIуна, щибго батIалъи гьечIого. Гьесул гьабулеб ишалъулъ бугеб хIеренлъиги гурхIелги абуни, гьелъиеги гIорхъи гьечIо. Гьеб бичIчIизе ккани, цо-цоккун Гьесул афгIалал лъазе ккола. Гьеб лъанагIан, «АллатIиф» абураб цIарул магIнаги гьесда цIикIкIун лъала. Гьеб хъвазе ккани, гьелъие гьал нилъехъ ругел тIахьал гIоларо. ТIадегIанав Аллагьасул лутIфуялдаса ккола эбелалъул чохьониб тIинчI цIуни ва цIиноялдалъун кваназабун къватIибе бачIинегIан гIезаби. КъватIибе бачIун хадуб лъицаниги малъичIого ва бихьизе гьабичIого, эбелалъул керен кIалдибеги босун гьеб хахизе илгьам гьаби. ХIатта хоноги бихъун къватIибе бачIараб сагIаталъ тIинчIалда лъала гIодоса мугь бищизе. Гьединго лъимер гьабун хадуса хахулебгIан заманаялъ гьелъул цабзазде хIажалъи ккезегIан гьел рижи нахърахъи. Цинги, квен чIамизе хIажалъи ккараб мехалъ гьел рижизари, цабиги – цоял бегIерал, жидеца къотIулеллъун, цоял – гIебал, жидеца ххенолеллъун, батIи-батIияллъун гьари, кIадиб лъураб тIагIам цабзазда гьоркьобе ккезабизе ва кIалъазе мацI бижи, хIатта цохIо лукъма инсанасул ургьибе швезегIан гьелда тIад хIалтIулел гIадамазулги гьабулеб хIалтIулги хъвазе лъугьани, гьеб хъван рагIалде бахъинаро. ТIадегIанав Аллагьасул лагъзадеридехун бугеб лутIфуялдаса ккола Гьес гьезда бажарулеб жо тIадкъайги, гIураб къадаралдаса цIикIкIун гьезие жо кьунгутIиги. Гьединго Аллагьасул лутIфуялдаса ккола лагъзадерие къокъаб заманалда жаниб дагьа-макъаб гIамалги гьабун, абадияб талихI щвезе рес кьей. Ай къокъаб гIумруялда гьабураб гIамалалъухъ ахираталда абадияб талихI насиб гьаби. Гьединго гьесул лутIфуялдаса ккола ракалдаги биялдаги гьоркьоса бацIцIадаб рахь бачIине гьаби, гьединго къвакIарал гамчIазда гьоркьоса къиматаб жавгьар бахъи, наялдаса гьоцIо къватIибе бахъи, хIапароялдаса дарай къватIибе бахъи. Гьеб кинабго бицун бахъунаро.

Лагъасе гьаб цIаралдаса бугеб бутIа ккола, хъачIлъиги, хIакъи-бакъир гьариги, дагIбадиги жибго тун, гурхIелалдалъунги хIеренлъиялдалъунги Аллагьасул лагъзал Гьесухъе рачин ва ахираталъул талихIалде гьел тIоритIиги. Гьелъулъ бищунго берцинаб лутIфуялъул нухги ккола, Аллагь разилъулеб жиндирго хьвада-чIвадиялдалъунги лъикIал гIамалаздалъунги халкъ хIакъкъаб жо къабул гьабиялде рачин. Гьелъул асар цIиккун букIуна, берцинал, къачIарал рагIабазул асаралдаса.<ref>[http://www.as-salam.ru/avar/arhiv/2010/avar_2010_02.pdf  Аллагьасул берцинал цIарал, МухIаммадгIариф РАМАЗАНОВ]</ref>

==  → → == 
*[[Аллагьасул берцинал цIарал]] 

==  Примечания  == 
<references/>  

[[Категория:Аллагьасул берцинал цIарал]]
