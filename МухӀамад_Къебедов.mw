Туркиялде гьабураб сапаралдаса хабарал

ЛЪИМАЛ ЛЪИКIАЛ РУГОНИ 
ДИВАНАЛЪ АХIУЛАРИЛА...

Къаси сардилъ рештIана ниж тIад рекIараб самолет Стамбулалда. Макьо кIочон тана, берал гIорцIулел рукIинчIо кунчIкунчIун бачIунеб шагьаралда жанир тира-сверулаго.  Къват/ахъ жеги х/алт/улел рук/ана квен-т/ехалъул бак/ал. Амма рак/ х/алаккун бук/ана рогьалил канлъи бихьизе. Дагьдагьккун рехараб хъах/лъиялда цадахъ ч/аголъун бач/унеб бук/ана Стамбулги. 
Дир талих/ ккана- цадахъ вук/ана чанго нухалъ Турциялде, Шамалде щварав «Кавказалъул гьумер» абураб журналалъул бет/ерав редактор Сабир Нурмух/амадов. Гьес г/езег/ан х/аракат бахъана шагьаралъул балъголъаби дие рагьизе. Щвана тарихиял бак/азде. Рак/алде кколаан дунялалъулго халкъазул вакилзаби Стамбулалде данделъун ратилилан. Гьениб раг/изе рес бук/ана бокьараб мац/: г/араб, ингилис, г/урус, узбек, чачан... Гьай-гьай,  нилъерго маг/арул мац/алда гаргадулелги дандч/вазе х/асрат бук/ана. Гьелъухъ балагьун г/адин чанго саг/аталъги  хут/ана.
Стамбулалда цо базаралъул к/удияв ватана Хважалмахьиялдаса чи.  Гьанир Турциялда дагъистаниязул кинаб росулъа ратаниги г/адамал цоцада гьоркьор к/алъала маг/арул мац/алда. Гьединлъидал гьев даргинав Шарапудин Айкенидаги нижедаги гьоркьоб хинаб хабарги ккана. Хадувго ах/унг/адин т/аде щвана жеги лъик/ маг/арул мац/ лъалев Г/ахъушалиса Мух/амад. Гьесул хъизан Сугъралъа йигиланги бицана. Лъазего лъач/ого цо-цо Дагъистаналдаса рач/арал г/олохъабиги т/аде г/унт/ана. Цо горсвериги ккун, хъош-башги гьабун, доб Ват/аналдаги гьаниб Турциялдаги бугеб ах/вал-х/алги цоцае загьир гьабун,  хадур рахана ниж аслияб къаг/идаялъ маг/арулаз яшав гьабулеб Ялова шагьаралъул вилаяталде унеб гамида т/аде.
Мах/ачхъалаялдаса Стамбулалде махул х/инч/алъ бараб заманалдаса г/емер дагьаб бач/о Яловалде щвезеги. Гамида рек/аразухъ балагьунго бицунеб бук/ана кавказалъул, дагъистаниязул цо кинабалиго релъен-хъвай, г/амал-хасият гьениб бук/ин. Яловалъул ракьалда абуни нижеда дандч/вай гьабизе х/адурго ватана жиндирго гьенир ругел маг/арулаз абухъе гьокогун (машинагун) дагъистаниязда г/емер раг/арав, г/емерисезда вихьарав жив К/ик/унисаги Ц/обокьаги кколев раг/ул устар, унго-унгояв маг/арулав, къват/ир Туркиялда аппараглъиялда хут/арал дагъистаниязул цевехъанилан жинда абизе мустах/икъав  Шагьабудин Озден.
Дида гьев вихьун вук/ана къого соналъ цеве Дагъистаналде конгрессалде вач/араб мехалъ. Хадусаги чанго нухалъ умумузул Ват/аналде щун вук/аниги ниж дандч/ванги рук/инч/о. Амма бухьен бук/ана. Интернеталдаса гьарурал Шагьабудинилгун гара-ч/вариял рахъун рук/ана «Х/акъикъаталда». Тукиялдеги вач/ун ракьцоял рихьизе дирги аниш бугилан бит/араб саламалъе жаваблъун Озденица абураб цох/о «кодоса бач/араб кумек гьабизе буго» абураб раг/уца дида ц/а базабураб х/исаб бук/ана. 
Гьале гамидасаги рещт/ун порталдаса къват/ире лъугьунаго нижеда данде вач/унев вуго к/игояв. Рихьаралго ниж цоцадаги лъана. Амма Шагьабудин дидасаги цеве ккана гьав чи Къебедов Мух/амад вугилан абизе. 
Гьедин байбихьана нижер Тукиялда ругел маг/арулазухъе гьабураб сапар. Шагьабудинида цадахъ вач/ун вук/ана гьурмада гьими бахчизе к/оларев Хунзахъа  Г/али Аваркан. Аваркан  раг/ул маг/на кколилан бицана аваразул би абураб. Гьебго аваразул би чорхолъ ц/унарав чи ватана чай гьекъезе г/одор ч/елелде пири г/адин т/аде щварав халкъиял махщелал жанир  малъулеб  Ялова шагьаралъул ва районалъул к/удияб заведениялъул бет/ер, департаменталъул директор рак/-рак/алъ маг/арул мац/алда к/алъазе гъира ккарав Хунзахъ районалдаса умумузул вас, ц/ар раг/арав имам Шамилил наиб Х/ажимурадил Ц/елмес абураб росулъа  Жагьид Йилдеринги. Х/акъикъаталдаги гьеб фамилиялъул маг/на батана жиндирго гьунаралда, рагъа-ракиялда рекъараб  пири абураб.
Шагьабудиница ниж гьенир г/емер заманаялъ тархъун теч/о. Канлъи къот/илелде хъамуна жиндирго Туркиялда Ялова вилаяталъул  муг/рузда гьоркьоб бугеб, сверун рохьаз ккураб берцинаб, гьава-бакъ рекъараб Эсадия абураб росулъе. Гьений нижеда балагьун ч/ун ятана гьесул лъади. Цо г/ажаибаб жо, Шагьабудиница гьелда абулеб бук/ана Мариямилан. Гьедин абулаанила нек/сияб заманалда маг/арулазул бихьиназ жидерго ч/ужуялда. Гьелъ росасдаги абулеб бук/ун буго Мах/амаг/алиян. Гьанже нилъеца рос-лъадиялда гьоркьоб х/алт/изабулеб  йо ле г/адин.
  Х/акъикъаталда Шагьабудинил хъизамалда ц/ар буго Сабагьат. Гьей ккола туркай. Школалде дарсал кьезе яч/арай гьейги Шагьабудинги къисматалъ данде гьарун руго. Гьезул  к/ияйго ясалъ г/умру гьабулеб буго Стамбул шагьаралда: Пари-Дилек ккола цо квен-т/ех гьабулеб  бак/алъул инженер-технолог, гьит/инай Шагьабудинил эбелалъул ц/ар тарай Багьижат ккола хъвадарухъан, журналист. Гьей х/алт/ун йиго Яловалъул халкъиял газетаздаги Туркиялъулго газеталдаги мухабирлъун. Гьедин абулеб буго гьениб нилъер мухбирасдаги.  
Гьаниб бицун цебе ч/езабун бажарилин кколаро т/оцебесеб сордоялъ Дагъистаналдаса рик/к/ад, бат/ияб ракьалда нилъер уммумуз кьуч/ т/амизе ккараб росулъ жанив гьавурав, гьенибго г/умру унеб бугев маг/аруласул рокъоб бук/араб ах/вал-х/алги асарги.

 Радал т/урк/ун ворч/игун щун ватана гордухъе. Гьениса рихьулел рук/ана рац/ун щег/ ккурал узданго рарал минаби. Т/охда ругоан лъим хинлъизабизе лъурал бакъуца х/алт/улел алатал. Г/одоб т/ибит/ун бук/ана хъах/аб нак/. Г/урччинлъиялъ ккун бук/ана сверухълъи. Бит/ахъе курорталда санаториялда жанир ругеб х/исаб бук/ана.
Нижер т/оцебесеб абизин ишалъулаб г/одорч/ей ккана Яловалъул г/агарда бугеб Чифлеткой шагьаралда  Кавказазалъул г/адамазул культурияб централда. Гьанибго абун тезин Туркиялда ругел кавказалъулал г/адамаз рат/а гьарулел гьеч/о жидерго миллатал. Гьединлъидал цадахъ гъункун рук/иналъул мурадалда гьарулел ишазулъ г/ахьаллъи гьабизе х/аракат бахъулеб буго дагъистаниязги, чачаназги, осетиназги, кабарда-балкаразги, карачаялгун черкесазги, адыгеялгун абхазазги...  
Гьеб культурияб Кавказ абураб централъе нухмалъи гьабулеб буго карачаяв Мурад Эрдогъаница. Гьесда цадахъ руго кавказалъул киналниги халкъазул вакилзаби. Гьеб къоялъги данделъиялде рач/ун рук/ана г/арцулгун меседил къайи бичулеб тукадул бет/ергьан, жамаг/атчи Ц/обокьа Мух/амад Эркен, Ялова шагьаралъул Чифлиткой районалъул кооперативазул союзалъул бет/ер Ч/ик/аса Рамазан Текин, Г/али Аваркан,  Ялова газеталъул мухабир Нуртен Илчин, халкъиял махщелчаг/и х/адур гьарулеб бак/алъул к/удияв Жагьид Йилдерин ва цо-цо цогидалги.
Аслияб къаг/идаялъ гьениб хабар ккана нилъер миллиял суалазда т/асан. Хасго  г/исиналилан абун нилъ ругьун гьарурал бат/и-бат/иял халкъазул мац/ги, ц/арги, г/адатги, тарихги ц/унизе бугеб к/варалъул бицана. Бицана Дагъистаналъул журналистаз, «Х/акъикъат» газеталъ ва «Кавказалъул гьумер» абураб журналалъ гьелда сверухъ гьабулеб х/алт/ул. Мисалалъе рачана вацлъи раг/изабурал Мах/ачхъала ва Ялова шагьарал. Гьанже байбихьун буго росабазда гьоркьобги гьединабго х/алт/и х/аракатчаг/аз гьабизе. Гьебго мурадалда дагьабги лъик/ Туркиялда ругел маг/арулазул бугеб г/умру бихьизабизе «Х/акъикъат» газеталъеги бокьун бугилан абуна.
Гьеб киналъулго х/акъалъулъ бак/алъулал мухабираз Яловаялъул газетаздаги хъван бач/ана.
Бурса шагьаралъул Дагъистан дернекалъул, ай жамг/ияталъул цолъиялъул бет/ер Яшар Сабри Долдерилгун данделъи бук/ана Армуткой росулъ. Гьаб нухалъ ниж гьенире щвезаруна  Канадаялдаса вач/арав цоги маг/арулав Муст/афаца. Гьенирго рук/ана музыкалиял т/аг/елал ричулеб тукадул бет/ергьан лезгинав Рамазан Кор, турказул тарихчи, адыгеяв Мах/муд Би, банкалъул х/алт/ухъан, жамг/ияв х/аракатчи абхазав Рифат Озбей, имам Шамилил наиб, черкесазул имам Гьонодаса Мух/амад-Аминил наслуялъул г/адамал Армуткой росдал мухтар (гьедин абула Туркиялда бегавуласда)Г/усман Эр ва Шарапудин Сунгур, Бурса шагьаралъул Г/усман-Гъази районалъул т/оцебесеб микьгосонилаб школалъул директор Парук Демирташ. Хадур ниж Парукица имам Шамилил ват/аналъул чи х/исабалда жинцаго нухмалъи гьабулеб школалдеги ах/ана.
Гьедин тира-сверун, жеги Чифлиткой районалъул Султания абураб росдал г/адамалгун данделъун хадуса «Кавказалъул гьумер» журналалъул к/удияв, нижер гьалмагъ Сабир Нурмух/амадовги ана Шамалдехун валагьун.
Нахъисеб къо бук/ана ц/акъ х/алуцараб. Шагьабудингун цадахъ щвана Туркиялда ругел маг/арулазул тахшгьарилан абизе бегьулеб Гюнейкой росулъе. Гьенир решт/ингун аск/ове щвана росдал мухтарги, ай бегавул К/ик/униса Шайих-дадал, ай Маданил Мух/амадил васасул вас Мух/амад Алпай Текин. Гьес ах/ун вач/ана К/ик/униса Шейх Шарапудинил васасул вас Багьавудинги. Нижехъ кодоб абуни бук/ана гьезул уммумузул ват/аналдаса бит/араб кагъат : «Ассаламу г/алайкум Гюнейкой росдал х/урматияб жамаг/ат!,- ян хъвалеб бук/ана гьелда,- кьабун квер босараб салам нужеде, нилъее баракат щваял Шайих-дадал ва Шейх Шарапудинил ват/ан К/ик/уни росдал жамаг/аталъул рахъалдасан. Ц/акъ рохана ниж нужер кагъаталдаса. Т/олабго жамаг/аталъего гьеб бук/ана рохелъун.
Дун ккола К/ик/униб росдал бегавул Г/усманил вас Мух/амадх/ажи . Дун т/оцеве нужер росулъе щвана 1992 абилеб соналъ. Дир хъизан ккола Шейх Шарапудинил г/агарай г/адан. Нижеца нужер росулъ бана 13 къо. К/удияб гьоболлъи гьабуна нужер росдацаго. Хасго кумек гьабуна Марзиэбелалъ ва гьелъул лъималаз: Шарапудин, Багьавудин, Мух/амад, Шарипат. Гьезие нижер рахъалдасан ц/акъ к/удияб баркала. 
Нижер районалъул нухмалъулевги вуго К/ик/униб росулъа Юсупил вас Мух/амад. Гьесги абуна нилъеца к/иябго росдал бухьен ц/ик/к/инабиялъе кинабго гьабизе бугилан...»
Гьедин дица Дагъистаналдаса бит/араб кагъат ц/алун бахъингун Шарапудин устарасул васасул вас  Багьавудин т/аде вахъана. Ва гьесда хаду-хадур щвана Шарапудин шайихас г/умру гьабулеб бук/араб бак/алде. Ч/аго ятана г/ункъойлъаги арай Шарапудин шайихасул нус, цадахъ вук/арав Багьавудинил эбел Марзияги. Ратана гьенире зияраталъ рач/арал турказул руччаби. Бицана бак/-бак/аздаса гьедин гьенире цо-цо соналъ азаралда хадувги  чи щолилан.
Гьанже цо нухалъ рихьаралги г/одор ч/аралги бак/азул бицун лъуг/иларо. Цох/о жо загьир гьабун тела. Дица Ц/унт/аса Хадижатида гьикъана: Я, гъарин Хадижат, дуда гьаб нилъерго маг/арул мац/ лъим г/адин лъалеб мехалъ, гьай дур ясалъе гьеб бицине щай зах/малъулеб абун. Гьей к/удияй г/аданалъ абуна жинца жеги гьей гьит/инго йигеб мехалда нуц/а къай, дир ясилан абураб мехалъ гьелъ дандего гьикъулаанила щай «Капийи капа» (турк мац/алъ нуц/а къай),- ян  абуларебан. Дихъги балагьун гьанже г/олохъанго к/одоэбеллъун яхъарай Весиляца жиндирго бот/рода к/ут/к/ут/ана. Гьеб бук/ана доб мехалъ г/акълу бук/инч/охаян абулеб жо.
Гьанир дида рак/алде щвана дир гьоболлъун лъугьарав Шагьабудиница нухда унаго рехсарал цо биценалъул: «Гьалмагъ лъик/ав вугони нухда какги хут/иларила, лъимал лъик/ал ругони диваналъги ах/иларила»,- ян абурал умумузул ц/акъ пикру гьабулев чи гурони хадур гъоларел гъваридал раг/аби. Х/акъикъаталдаги нахъа хадур нилъго намусалъул диваналъ ах/ич/ого рук/ине Дагъистаналдаги Тукиялдаги ругел маг/арулазе жидерго мац/ ц/унун хут/иялъе гьарулел тадбиразул рахъ нахъ т/амун тезе бегьулареб бак/алде иш ккун бук/ин бич/ч/ун буго киназдаго. 
Гьаб бак/алда т/анк/ги лъун, т/аде вахъине ккана Эсадия росдал мухтар Гьидаятил рокъове ц/урачадал кваназе ах/улев вугилан  хабарги бач/ун...

Мух/амад КЪЕБЕДОВ.
Мах/ачхъала, Стамбул, Ялова.
5 май 2012сон.






ЦО ФАМИЛИЯЛЪУЛ
ГIАДАМАЗУЛ СОРДО


Туркиялда бицен буго цебего заманалда сверухъ мухъалда эрмениязул, урмазул-греказул росабиги рукIин хIисабалдеги росун, цоги  жалго туркал курдаздаса  цIунизе мурадалда кьер-читIир гьабун чIезарун ругила нилъер  магIарулазул –дагъистаниязул росабиян абураб. Гьездасаги цере падишагьасулгун гIагарлъиги букIун гьенире гочун ругилан аби батана черкесазулги.
1892 абилеб соналда базе байбибихьун буго Ялова вилаяталъул гьитIинабго Эсадия абураб росу. Гьеб бачIун буго цо бугони гIараб мацIалъул  Асад, ай  гъалбацI абураб рагIудаса. Гьедин гьеб мухъалда рукIарал магIарулазда абулеб букIун буго гъалбацIал гIадал чагIи ругилан. Цоги бицен буго цо Туркиялдаго машгьурав Эсади абурав генералас жиндиего рекIее гIун лъурабила жиндирго цIар гьеб росдада.
Гьениса рахъун руго гIезегIан машгьурал гIадамал. Масала, ХIажи ХIамза Огълари. Гьев вукIана гIусманиязул армиялъул чи, генерал. 
Росу буго цIакъ берцинаб гьава-бакъ рекъараб бакIалда. БитIахъе жаниса нух бахъизе захIматаб рохьоса унаго тIаде ккола борхалъудаса лъим чвахулеб Челали абулеб  хIоралде тIаде. Цере гьенире чвердезе  хьвадулел рукIун руго росдал лъимал. Маялъул къоял рукIаниги гьениб жеги цIоронго бугоан. Гьенибе бачIунеб лъарадаги буго гIажаибаб берцинаб цIар, Балабан абун. Гьелъулги магIна кколеб буго бегIераб гохIил лъар абураб. 
Цоги гIажаибаб жо гьанжегицин гьениб рохьоб бакI-бакIалда доб цебего заманалда умумуз бахчун букIабилан абулеб хазина балагьулел чагIиги камулел гьечIо. Рохьоса унаго хIисабалда рилъине кколел  рукIана гьеб мурадалъе гIоло рухъарал гондазде жанире ккечIого рукIине. Амма жеги гьеб умумузул меседалде, хазинаялде тIаде ккарав чиги рагIичIилан бицана.
Ахираб чанго соналъ гьеб Эсадия росдае бетIерлъи гьабулеб буго магIарулав ЦIобокьа кьибилалъул   Йилмаз Гьидаятица.
ГIемерисел гIадамал пенсиялда, хIалхьиялда гьенир ругониги росдал мухтарасул, ай бегавуласул цониги къо бихьуларо кабинеталда гIодов чIун хутIараб. ТIад балагьунги  гьаб росулъги щиб хIалтIи букIунебан ккола. Щибаб рокъоб буго гIадамасе хIажатабщинаб. Буго бухIараб, цIорораб лъим, къватIал руго гIодор рацIцIадго чIезарун.
 ХIукуматалъ росдае витIун вачIун вуго хIажатаб бакIалде хIалтIизе чи. Гьевги вихьула щибаб къоялъ я нух хIурудаса бацIцIад гьабулев, я нухлул рагIалдаса унеб рахъ къачIалев, яги  лъадал трубаялъе гIадлу гьабулев. 
Гьениб бищун кIудияб хIалтIи лъугьун бугилан абизе бегьула пачалихъалъулб нух гIадамаз бахине ккечIого букIине гьелда гъоркьан бахъараб тоннель. Гьебги гьабун буго Гьидаятил хIаракатчилъиялдалъун.
 Ниж щвараб къоялдаги гьенире рачIун ругоан районалъул нухазул хIалтIухъабазул идараялъул вакилзаби. Гьебго къоялъ техникаги тIаде щун чIор гIадин тIасан ритIизаруна рохьорехунги сверел-терелалдаги ругел нухал.
ГIадамал руго цIакъ гIодоре риччарал, сасараб гIумру бугел, рази-ракиял, гьалбал хириял, жура-гъурарал. ГIагараб  умумузул ватIаналдехун, мацIалдехун рокьуца кодор росун, хIайранго бицунеб букIана гьез хабар.
Эсадия росулъ бищун цебе рехулеб буго росдал бетIерасул хъизан. Гьидаятил вуго жеги кIиго вац: Камил ва МустIафа. КIиявгоги вуго лъикIаб пенсиялда. Камилил гIумру ун батани гьеб Эсадия росулъ, МустIафа хIалтIун вуго лъебералда щуго соналъ Канадаялда. ЧIахIиял машинабигун хьвадун вуго гьениса Америкаялде. Пенсиялде ине заман щварабго вуссун вуго жиндирго росулъе. БачIунеб буго Канадаялъул пенсия- кIиазарого доллар. Гьелда тIадеги гьаниб Туркиялда вукIинчIеб лъебералда щуго соналъ гьениб пенсиялъул фондалде кьечIого хутIараб взносги жанибе кьун, бакIалъулаб гьедигIанасебго къадаралъулаб пенсияги бахъулеб бугилан бицана. 
ГьабсагIат гьес гIумру гьабулеб буго лъикIаб европаялъулаб къагIидаялъ бараб минаялда жаниб. Рагьо-къоно чIезабун буго берцинго. ХIухьабихъизе гьарун руго санагIалъаби. ГIумру гьабулеб буго МустIафаца жиндасаго къогогIан соналъ гьитIинай цIакъ хIалимай, рекIелъ йосулей болгарай Гюльгьан абураб цIаралъул гIадангун цадахъ. Гьей кколей йиго Болгариялъул Селистра абураб шагьаралдаса. Гюльгьанилгун хабар гьабизе гIурус мацIалъ дагьаб  бигьагоги букIана.
 Гьезул жидерго лъимал гьечIо. МустIафал цеехун йикIарай хъизаналдаса рукIарал лъималазги гьесулго кIудияв вац Камилил цо васасги гьабсагIат гIумру гьабулеб буго Канадаялда. Гьездаги руго Шамил, Ибрагьим, ИсмагIил абурал магIарулазул цIарал.
Гьай-гьай, гьенир ругел гIадамаз хIаракат бахъулеб буго рес букIун жиде-жидер миллаталъул гIадамазулгун ригьин-цIа гьабизе. ХIатта, росдал мухтар-бегавул Гьидаятица бицана жиндие ясалги дагъистаниязул росасда рукIине ва васасеги дагъистанияй ячине бокьун букIанилан. Амма къисмат батIияб хъван батанилан бицана мухтарас.
Жакъа Дагъистаналдаса гурони хъизан гьабиларилан вас чIун вугилан бицана Гьидаятил рахьдал яц Батулицаги. 
Гьелъул жиндирго рос абуни вуго туркав- МухIамад Чен. Амма гьес цIакъ хIаракат бахъулеб бугоан дагъистаниязул, магIарулазул гIамал-хасияталда рекъон вукIине. ТIубан магIарул мацIалде ругьунлъун гьечIониги гьесда бичIчIулеб буго нилъер махсара-хочI. 
МухIамад Чен хIалтIана нухазул управлениялда. Гьениса пенсиялде араб мехалъ Эсадия росдал рагIалда бугеб бищун тIабигIат берцинаб бакIалда, рохьоб жаниб бана цIакъ санагIатаб нилъер гьаниб абулеб котеджалъул къагIидаялъул мина. АскIоб гIезабуна ах. Гьениб камураб пихъ гьечIо. Гьениб буго кариги, багIлиги, инжирги… гранатаялъул гъотIода берцинго биччалеб букIана тIегь. Рагьда рукIана гIанкIаби-хIелкал. ХIапделеб бугоан бищун хирияб тайпадул гьой.
Гьениб гIумру гьабизе берцинлъиги рахIатги, хъизаналъего гIураб пачалихъалъул пенсияги букIана. Амма цо къоялъ Батулица росасда абуна: «дуца бокьараб гьабизе бегьула, дида цо иш гьечIого чIезе кIоларо»,- ян. Щибха, Батули нилъеца гьабилеб, -ян гьелъухъ балагьун хутIун вуго рос МухIамад Ченги. 
Гьедин гьез Чифлиткой шагьаралда байбихьана тукеналъул хIалтIи гьабизе. Хадуб Батулида ракIалде ккана туркал магIарулазул хинкIазде ругьун гьаризе. У, ле, гьелъ рагьана гьеб шагьаралда жаниб хIакъикъаталдаги «Хинкал» абураб кафе. Гьение хIалтIизе ячана кIиго туркай. Батулица цин жинцаго  байбихьана хинкIазул мицIир кьуризе. Хадуб турказда гьелъ малъулаан гьеб мицIир бицатго гьабуни хинкIазул тIагIам букIунарилан…
Гьале гьанже гьелдаса нахъе ун буго къогогIан сон. Жакъа киса-кисаго нухлул рагIалда бугеб Батулил кафеялде хинкIал кваназе рачIунарел шагьаралъулги гьалбадерилги чи гьечIо. Аслияб къагIидаялъ гьениб чIаголъи букIунеб буго къалъудаса хадуб. ХинкIал гьарулел руго нисулъги, гьаналъги, гьединалго цIурачадалги… ХIатта, гьел рокъо-рокъоре росизе рачIунелги руго гIадамал. Гьанже магIарулазул хинкIазул тIагIам лъарал турказул руччабиги гьезде ругьунлъун ругилан бицана.
Гьеле гьедин бакI-бакIазда хIалтIулел, гIумру гьабулел цо фамилиялъул чагIи абун ракIарулел рукIана Эсадия росдал мухтар Гьидаят Йилмазил рокъоре цо-цоккун, кIи-кIиккун . 
Гьелда абулебги бугоан «Цо фамилиялъул гIадамазул сордо»,-ян. Амма дидаго бихьана батIаго цохIо фамилия бугел гурелги чагIи гьенир рукIине бегьулеблъи. Гьенире рачIаразда гьоркьоб букIана я гIагарлъиялъул, я мадугьалъиялъул, яги гьудул-гьалмагълъиялъул хурхен.
Нижеда рукъалъул рагьдухъ дандчIвай гьабуна цин гьелъул бетIергьан Гьидаятица, хадуб квер босизе хIадурго ватана гьесул кIудияв вац Камил. Цинги  «ЛъикI щварал» абун нижеда аскIое щвана жий батIияб миллаталъул йигониги магIарул мацIалъ кIалъазе хIаракат бахъулей Гьидаятил хъизан ПатIимат.
Гьедин цо рокъор данделъана бихьинал. Цояб рокъоса рагIулеб букIана руччабазул роха-хинлъараб хабар.  Гьебги букIана Дагъистаналдаги Туркиялдаги ругел магIарулазда бараб. Хадур киналъулго хIасил гьабизего гIадин, дой тIадехун бицен гьабурай Батули тIаде щвейгун цо ниж бихьинал рукIараб рокъор данделъана руччабиги. Гьезул цIакъ гъира букIана Дагъистаналдаса хабар рагIизе, хасго магIарул мацIалъ кIалъазе. Дидасаги гIемерал рукIана гьезул суалал.
Гьоркьо-гьоркьов гьимулаго нечон гIадин цо-цо магIарул  рагIи абулев вукIана Муниса Хайррудин. Гьесул хъизан  МухIсинатица абуни мадар гьабулеб букIана уммумузул    магIарул мацIалда кIалъазе.
Гьедин анцIила щу-щу къоялдаса цин-циназухъ ирга гьабун  данделъулел руго Эсадиялда гIадамал. Гьениб абулеб къагIидаялъ мухIабатт кIалъай гьабулеб буго. Ай кин-щиб ругел абун, ихтилат, кепаб хабар, умумузул бицен-кици , росулъ гьабулеб гьабизе бугеб-толелъул… Сундулго бицунебги кинабго батIи-батIияб нигIматалъулги гьеб сордоялъ хIалбихьулеб буго.
Дида гьелъул релъен-хъвай бихьана Дагъистаналда цебе нилъер уммумуз тIоритIулел рукIарал гваязул хIаракаталда. Гьенибги букIунаан кепаб хабарги, бицен-кициги, жура-гъурайги… Гваюлъеги ахIулаан гIадамал. Туркиялъул росулъги «Цо фамилиялъул сордоялде» рачIуна гьенире ахIарал чагIи.
Боголил какдаса хадурги росдал гIадамал данделъулел руго росдал администрациялъул минаялъул тIоцебесеб тIалаялда жаниб жамагIаталъе хабар-кIалалъеги, хIухьбахъизеги чай гьекъезеги рагьараб жанахIалда жанир. Хас гьабун росдал мажгиталъул будунас как ахIулеб гьечIо. Ялова шагьаралъул кIудияб мажгиталъул будунас ахIулеб какил гьаракь рагIулеб хIал гьабун буго киса-кибего гьеб вилаяталъул тIолалго росабалъ. Ай, гьединаб радиоялъулаб бухьен чIезабун буго мажгитазда гьоркьоб. Росдал дибирасеги мухь кьолеб буго хIукуматалъ. Масала, гьитIинабго Эсадия росдал дибирасул моцIрол харж бахунеб буго азарго долларалде. 
Туркав вугониги гьевги магIарулаздаса ругьунлъун вугоан боголил какдаса хадур ратIалъулаго магIарул мацIалда  «Сордо лъикI, радал рихьила»,-ян абизе…

МухIамад КЪЕБЕДОВ.
МахIачхъала, Стамбул,  Эсадия.
